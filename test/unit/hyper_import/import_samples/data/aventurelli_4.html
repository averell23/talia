<!DOCTYPE HTML PUBLIC "-//W3C//DTD HTML 4.01 Transitional//EN">
<HTML>
<HEAD>
<META http-equiv="Content-Type" content="text/html; charset=ISO-8859-1">
<TITLE>Aufsatz</TITLE>
<LINK href="http://www.hypernietzsche.org/styles/essay.php" type="text/css" rel="stylesheet">
</HEAD>
<BODY text="#000000" bgcolor="#ffffff">

<H1>
Il lavoro filologico di Mazzino Montinari nel quadro della "Nietzsche-Rezeption" italiana
</H1>

<P class="docAuthor">
Aldo Venturelli
</P>

<P class="indent">
Nelle sue recenti <I>Confessioni di un ottuagenario</I> Cesare Cases ricorda il suo soggiorno presso il <I>Wissenschaftskolleg</I> di Berlino subito dopo la morte improvvisa di Mazzino Montinari; in questi ricordi Cases ci offre una testimonianza inedita dei vasti interessi politici e culturali di Montanari, il quale si augurava attraverso la sua azione al Wissenschaftskolleg  insieme agli altri colleghi italiani invitati presso quella istituzione  di poter dare un contributo utile al dialogo tra le due Germanie per preparare "quell'unificazione che poi si fece in modo assai diverso"<SUP><A name="f1" href="#1">1</A></SUP>. Cases definisce la scomparsa di Montinari "una perdita dolorosa e per pi&ugrave; rispetti irreparabile"<SUP><A name="f2" href="#2">2</A></SUP>; in uno stilista attento come Cases questa caratterizzazione di irreparabilit&agrave; induce a una attenta riflessione sul significato assunto dal lavoro filologico e critico di Montinari nel quadro della germanistica italiana e sull'eredit&agrave; da esso lasciato. Materiali importanti per questa riflessione sono stati successivamente forniti da "Studi germanici", che  in ricordo di Montinari a quindici anni dalla sua scomparsa  ha opportunamente ripubblicato un importante contributo di Paolo Chiarini, a suo tempo apparso su "Rinascita", e un inedito <I>Ricordo berlinese</I> di Luciano Zagari, che l'autore aveva fatto oggetto di una sua conferenza presso il Liceo "Machiavelli" di Lucca, che a suo tempo aveva visto Montinari tra i suoi studenti<SUP><A name="f3" href="#3">3</A></SUP>.
</P>

<P class="indent">
Il testo di Chiarini resta una lucida e acuta caratterizzazione di quella "tonalit&agrave; morale", che l'autore individua come il tratto unificante del complesso itinerario intellettuale di Montinari: rigore e dubbio, severit&agrave; e comprensione, polemicit&agrave; e gentilezza, ascetismo e convivialit&agrave; contribuivano a formare questa tonalit&agrave;, la quale  ad avviso dell'autore  resta l'eredit&agrave; intellettuale pi&ugrave; preziosa lasciata da Montinari. Zagari ricorda le discussioni avute con Montinari durante il suo soggiorno tra il 1985 e il 1986 presso il <I>Wissenschaftskolleg</I>, evidenzia l'angoscia che Montinari non nascondeva di fronte al compito sempre pi&ugrave; difficile di ricostruire nella sua vastit&agrave; l'<I>humus</I> culturale, con il quale il pensiero di Nietzsche non aveva mai cessato di confrontarsi. In questo sforzo di ricostruzione storica si nascondeva un forte impegno di carattere etico, necessario  secondo Zagari  "per contrastare nei fatti la distruzione del senso della storia da parte di chi non si dava il tempo per capire prima di lanciarsi in un uso pretestuoso, sostanzialmente retorico, di un passato di comodo per mistificare la coscienza del presente"<SUP><A name="f4" href="#4">4</A></SUP>.
</P>

<P class="indent">
Una testimonianza particolarmente significativa emerge dai ricordi di Zagari: essa riguarda la lunga discussione, condotta sia sul piano dei metodi che su quello delle tecniche di edizione, che Montinari dedic&ograve; alla <I>Frankfurter Ausgabe</I> delle opere di H&ouml;lderlin, considerata come l'esempio pi&ugrave; significativo di una tendenza filologica all'adozione di tecniche di edizione sempre pi&ugrave; sofisticate, tese alla "decifrazione di reperti testuali messi tutti sullo stesso piano"<SUP><A name="f5" href="#5">5</A></SUP>. Secondo Montinari questa ricerca filologica giungeva a mettere in discussione la stessa possibilit&agrave; di una lettura filologicamente fondata dei testi, che a lui appariva come l'esigenza prima di ogni lavoro di edizione; questa riflessione sulla centralit&agrave; del <I>testo</I> ci sembra oggi acquisire ancora maggiore significato, non solo di fronte agli stessi sviluppi successivi seguiti dalla <I>Kritische Gesamtausgabe</I>, ma ancor di pi&ugrave; di fronte ai grandi rischi aperti dalla progressiva informatizzazione del lavoro filologico; si apre oggi la prospettiva di una superamento della stessa idea di testo, la quale invece lascia il posto a un gioco infinito di assemblaggio, che pu&ograve; essere condotto quasi a piacimento da ogni operatore informatico. La lettura viene cos&igrave; sostituita dalla possibilit&agrave; di accedere a giganteschi archivi informatici, dove l'enorme flusso di informazioni rende problematica ogni forma di organizzazione e strutturazione. L'attenzione rivolta da Montinari alla centralit&agrave; del testo ci sembra dunque lanciare un monito preveggente di grande attualit&agrave;: l'arricchimento proveniente dalla informatizzazione del lavoro filologico pu&ograve; realizzarsi infatti solo se si &egrave; profondamente consapevoli del grande rischio di trasformare ogni operazione di lettura in una semplice <I>playstation</I>, nella quale di fatto si perde ogni memoria storica. 
</P>

<P class="indent">
Questa riflessione condotta a pi&ugrave; voci sul carattere <I>irreparabile</I> della scomparsa di Montinari a quindici anni dalla sua morte mi induce a ripresentare una relazione, rimasta finora inedita, presentata a suo tempo ad un convegno dedicato al significato del suo lavoro filologico; il convegno si tenne nel 1996 a Villa Vigoni nel decennale della morte dello studioso  con la partecipazione tra gli altri di Wolfgang M&uuml;ller-Lauter, Ernst Behler, J&ouml;rg Salaquarda, Francesco Moiso, Karl Pestalozzi, Giuliano Campioni, Tilman Borsche, Thomas B&ouml;ning e Carlo Gentili. La relazione intendeva presentare il lavoro filologico di Montinari all'interno del dibattito italiano su Nietzsche: essa aveva soprattutto un carattere informativo, rivolto a colleghi tedeschi curiosi di conoscere la situazione della <I>Nietzsche-Forschung</I> italiana. Mi spinge a ripresentarla  lasciandone per lo pi&ugrave; intatto il carattere discorsivo di contributo a un'analisi comune  proprio questo desiderio di allargare una riflessione sull'eredit&agrave; intellettuale lasciata da Montinari. Pi&ugrave; che un ripescaggio nella memoria, mi sembra che tale riflessione possa oggi risultare utile in un momento di <I>cambiamento di paradigma</I> del lavoro critico e filologico, di cui le riforme universitarie in corso sono solo un aspetto: l'innovazione, per non risolversi in pura dispersione, deve necessariamente sempre confrontarsi con una tradizione. Nel caso di Montinari, tale tradizione assumeva prevalentemente i contorni di un lavoro sempre aperto, sempre pronto a rimettersi in discussione; riflettere sulla sua eredit&agrave; intellettuale non significa dunque ricollegarsi a una tradizione codificata, ma ricercare dei punti di riferimento per il nostro attuale lavoro di ricerca. In questo spirito presento oggi ai lettori questo mio contributo<SUP><A name="f6" href="#6">6</A></SUP>.
</P>

<P class="indent">
Stabilire un parallelo tra il dibattito su Nietzsche in Italia, quale esso si svilupp&ograve; in particolare tra il 1965 e oggi, ed il lavoro di Giorgio Colli e Mazzino Montinari alla <I>Kritische Gesamtausgabe</I> &egrave; un'operazione difficile e per molti versi impropria. Rispetto al dibattito culturale e filosofico dominante in Italia, la posizione di Colli fu sempre caratterizzata da una distanza inattuale, dall'audace rilancio di grandi temi filosofici lontani dagli interessi contingenti di que1 dibattito. Montinari era certamente pi&ugrave; radicato e sensibile alle diverse tendenze politico-culturali del momento, ma nello stesso tempo era assai attento a non confondere il proprio lavoro filologico con problematiche ideologiche ad esso estraneo; l'accusa di pregiudizi ideologici sottintesi al suo lavoro di editore, che &egrave; stata lanciata in anni recenti, mostra una intrinseca incomprensione per il lavoro di Montinari, per i suoi presupposti metodologici e i suoi risultati. Questo non vuol dire che egli fosse insensibile all'ambiente circostante; egli per&ograve; interpretava i risultati dell'edizione e le nuove tendenze ermeneutiche della <I>Nietzsche-Forschung</I> in Italia appunto come due linee parallele, che nella loro reciproca autonomia avevano contribuito a rinnovare profondamente il precedente <I>Nietzsche-Bild</I>.
</P>

<P class="indent">
All'inizio della mia relazione vorrei tornare all'idea iniziale, che il convegno si era prefisso: quella cio&egrave; di analizzare alcuni <I>Nietzsche-Bilder</I>, che erano predominanti al momento della genesi della <I>Kritische Gesamtausgabe</I>, di commisurare con essi le intenzioni originarie della edizione Colli-Montinari, di verificare infine quali cambiamenti tale edizione avesse provocato nel <I>Nietzsche-Bild</I> di volta in volta considerato. Vorrei riprendere questo schema, analizzando in particolare un modello interpretativo, che ebbe grande diffusione nella cultura italiana gi&agrave; a partire dagli anni '50 e con il quale lo stesso Montinari ebbe occasione di confrontarsi direttamente, ovvero quello di Lukacs.
</P>

<P class="indent">
Rileggere oggi Lukacs non &egrave; facile, le sue prospettive ci appaiono improvvisamente provenire da un mondo lontano, quasi dimenticato, da quel regno degli spettri, a partire dal quale Derrida ha proposto di rileggere Marx. Questi spettri, aggiunge Derrida, non guardano pi&ugrave; al futuro, ma sono irrimediabilmente rivolti al passato: il marxismo ha lasciato solo uno spazio vuoto, che cerchiamo di neutralizzare in ogni modo e di allontanare da noi. Evocare quel vuoto ci crea disagio, imbarazzo, ci ritroviamo incapaci di definire una prospettiva, dalla quale riguardare una storia e una forma di pensiero che pure hanno esercitato un influsso determinante fino a non molti anni fa. Forse anche per questo Lukacs ci appare oggi cos&igrave; remoto, cos&igrave; distante dai nostri interessi. Il nostro compito per&ograve; non &egrave; di rileggere e reinterpretare il pensiero di Lukacs, e nemmeno quello pi&ugrave; ristretto di ricostruire il suo rapporto con Nietzsche, ma quello assai pi&ugrave; delimitato di rinvenire i tratti salienti del suo <I>Nietzsche-Bild</I>, che pi&ugrave; hanno influito sulla cultura italiana.
</P>

<P class="indent">
Questo comporta concentrare la propria attenzione in particolare sul terzo capitolo della <I>Distruzione della regione</I> dedicato, come &egrave; noto, a <I>Nietzsche come fondatore dell'irrazionalismo del periodo imperialistico</I>, e tralasciare gli studi e i richiami a Nietzsche, presenti in altre opere di Lukacs, in particolare nel saggio del 1934 <I>Nietzsche quale precursore dell'estetica fascista</I>. Rispetto a taluni spunti pi&ugrave; problematici e aperti, sorti da un confronto pi&ugrave; diretto e serrato con i testi di volta in volta affrontati, che emergono negli studi precedenti, l'analisi di Nietzsche nella <I>Distruzione della ragione</I> appare subordinata a una rigorosa visione d'insieme, a una deterministica ontologia dell'essere sociale che si traduce in uno schema storico privo d'incrinature, dove il conflitto tra imperialismo e socialismo domina in ultima analisi ogni aspetto del pensiero borghese oggetto dell'indagine. C'&egrave; uno scarto tra il Lukacs, che nell'<I>Anima e le forme</I> si era richiamato alla <I>Nascita della tragedia</I> come modello di saggismo e che ancora nel 1934 aveva caratterizzato con attenzione le antinomie dell'estetica nietzscheana  si pensi in particolare alla sua sottolineatura del profondo legame di Nietzsche con le grandi tradizioni del classicismo  ed il Lukacs, che nella <I>Distruzione della ragione</I> sembra quasi indossare i panni di un pubblico ministero, interessato a costruire un <I>dossier</I> d'accusa in un processo immaginario, raccogliendo e raffrontando citazioni spesso assai lontane tra loro ma particolarmente funzionali all'assunto che si voleva dimostrare.
</P>

<P class="indent">
Questo scarto mostra per&ograve; come Lukacs non fosse un lettore occasionale e improvvisato di Nietzsche, che ne avesse anzi inizialmente subito il fascino come tanti della sua generazione; in quest'opera della tarda maturit&agrave; lo muovevano invece altri interessi, tesi assai pi&ugrave; a delineare un quadro d'insieme che a sviluppare analisi articolate dei pensatori considerati. Il risultato &egrave; un affresco storico non privo di una sua grandiosit&agrave; e incisivit&agrave;, come avviene ad esempio nel paragrafo d'apertura del capitolo dedicato a Nietzsche. In esso tra l'altro non mancano riconoscimenti per il carattere straordinario del pensiero nietzscheano; i paragrafi successivi, dedicati alle posizioni politiche, etiche e pi&ugrave; strettamente filosofiche, si limitano per&ograve; in genere a indagini sommarie delle questioni affrontate, che rimangono del tutto subordinate alla visione d'insieme senza riuscire a elaborarla e ad approfondirla.
</P>

<P class="indent">
Tutto ci&ograve; rende oggi particolarmente difficile trovare una prospettiva dalla quale rileggere <I>La distruzione della ragione</I> o trovarvi problemi sollevati dall'autore, ai quali sia possibile in qualche modo ricollegarsi per svolgere ulteriori indagini. Questo non dovrebbe farci per&ograve; dimenticare talune esigenze dalle quali nacque il libro; da una parte la critica serrata a ogni tentativo anche mascherato di riabilitare l'hitlerismo, dall'altra il distacco dal dogmatismo settario del materialismo storico alla Zdanov con la sua ripetitiva e schematica contrapposizione tra materialismo e idealismo, che induceva ad una analisi pi&ugrave; serrata delle diverse articolazioni e dei diversi fenomeni del pensiero borghese. Paradossalmente quindi il testo di Lukacs, nella concreta situazione politico-culturale in cui era sorto, poteva aprire una breccia per tornare a confrontarsi proprio con quegli autori e problemi, che esso cos&igrave; duramente criticava. Nello stesso tempo circoscriveva il campo, dal quale quell'indagine  e quindi anche ogni raffronto con Nietzsche  poteva prendere avvio, ovvero il distacco netto da ogni forma strisciante di riabilitazione del nazionalsocialismo. Almeno nella cultura italiana, <I>La distruzione della ragione</I> non manc&ograve; di assolvere proprio a questa funzione.
</P>

<P class="indent">
Essa contribu&igrave; soprattutto a diffondere alcune idee-chiave, all'interno delle quali inquadrare Nietzsche, mentre in genere manc&ograve; l'occasione per un confronto pi&ugrave; ravvicinato con i singoli momenti dell'interpretazione avanzata da Lukacs. Innanzi tutto l'interesse si rivolse a questa collocazione di Nietzsche nella storia dell'irrazionalismo e della decadenza tra Otto e Novecento, a questa lotta tra razionalit&agrave; e spinte a una sua disintegrazione, che  secondo l'autore  ancora caratterizzava il conflitto ideologico in corso. Tale collocazione storica appariva ancora pi&ugrave; importante della stessa categoria di apologia indiretta dell'imperialismo, con la quale Lukacs aveva caratterizzato il pensiero nietzscheano; ad essa si guardava da una certa distanza come ad un'applicazione schematica di determinati presupposti ideologici ad una realt&agrave; storica e a un sistema di pensiero assai pi&ugrave; complessi e sfuggenti. Semmai assai pi&ugrave; condivisa era l'interpretazione della forma utopistico-mitica, nel quale il pensiero di Nietzsche si era manifestato. Pensatore della decadenza, momento decisivo dell'irrazionalismo moderno, fondatore di una nuova e accattivante mitologia: questi erano i tratti essenziali del <I>Nietzsche-Bild</I>, che la cultura italiana traeva da Lukacs.
</P>

<P class="indent">
Non &egrave; ora nostra intenzione ricostruire in dettaglio la ricezione italiana di questa interpretazione lukacsiana, ma solo delineare alcune tra le posizioni pi&ugrave; significative, che in momenti diversi si confrontarono con essa; ci&ograve; al fine di illuminare lo sfondo, sul quale venne a collocarsi il lavoro di Colli e Montinari alla <I>Kritische Gesamtausgabe</I>. Vorrei quindi limitarmi ad analizzare alcune posizioni della germanistica italiana, alcuni aspetti della posizione di Gianni Vattimo e di quella di Massimo Cacciari, ben consapevole che esse sono ben lungi dal tracciare un quadro esauriente della <I>Nietzsche-Rezeption</I> in Italia negli anni Sessanta e Settanta.
</P>

<P class="indent">
All'interno della germanistica italiana, la riflessione su Nietzsche si sviluppa in gran parte dalla ricostruzione storica dell'avanguardia in genere e dell'espressionismo in particolare; in tale ricostruzione ci si scontra necessariamente con l'esigenza di rintracciare le origini effettive di tali movimenti nelle concezioni nietzscheane. Significativi a questo proposito appaiono soprattutto gli studi di Paolo Chiarini e di Ferruccio Masini. L'introduzione di Chiarini a una riedizione della <I>Nascita della tragedia</I> presso l'editore Laterza costituisce uno dei confronti pi&ugrave; diretti con l'interpretazione lukacsiana. Di fronte a questa, egli sottolinea l'ambiguit&agrave;, la molteplicit&agrave; di significati impliciti nei testi nietzscheani, che rinviano per altro verso ad un orizzonte storico da specificare attraverso un'analisi pi&ugrave; circostanziata. Chiarini dedica grande attenzione a un filone della cultura tedesca, da Karl Kraus a Carl Sternheim, da Musil a Franz Blei, che riusc&igrave; a trarre da Nietzsche strumenti incisivi per una critica dei valori cristiano-borghesi e a riempire il vuoto lasciato da una subcultura socialista di stampo positivista. Questa attenzione rinvia alla esigenza di delineare una pi&ugrave; precisa sociologia dell'intellettuale tedesco nella Germania bismarckiana e guglielmina, sulla quale commisurare lo stesso pensiero di Nietzsche e la storia della sua ricezione.
</P>

<P class="indent">
Gli studi che Ferruccio Masini dedic&ograve; a Nietzsche tra il 1967 e il 1978, anno in cui li raccolse e rielabor&ograve; nel suo fondamentale volume <I>Lo scriba del caos</I>, costituiscono senz'altro uno dei punti pi&ugrave; alti del confronto italiano con Nietzsche, ma sono anch'essi contigui a quella <I>dialettica dell'avanguardia</I>, di cui sempre Masini fu agguerrito interprete. L'interpretazione lukacsiana, alla quale sul piano della ricostruzione storica della borghesia e della societ&agrave; tedesca lo studioso rendeva ancora debito omaggio, &egrave; di fatto superata in tutta l'impostazione del libro. I lettori tedeschi hanno avuto modo di conoscere nelle "Nietzsche-Studien" un saggio di Masini, dedicato ai "campi di significato" di <I>Cos&igrave; parl&ograve; Zarathustra</I>, che costituisce uno dei capitoli pi&ugrave; significativi del libro. L'alchimia degli estremi, che caratterizza il nichilismo nietzscheano e in particolare la struttura stessa dello <I>Zarathustra</I>, rappresenta il filo conduttore di un libro suggestivo quanto profondo, che offre ancora molteplici spunti di riflessione.
</P>

<P class="indent">
Tra i contributi della germanistica italiana, merita inoltre essere ricordato un saggio pi&ugrave; tardo, che Montinari ha sempre letto con ammirazione e di cui avrebbe visto volentieri un'edizione tedesca: quello di Giuliano Baioni dedicato a <I>La filologia e il sublime dionisiaco</I>, apparso come introduzione a una edizione delle <I>Considerazioni inattuali</I> presso l'editore Einaudi. Lukacs &egrave; ormai molto lontano, i risultati della <I>Kritische Gesamtausgabe</I> sono ben presenti, e la rilettura dell'estetica giovanile di Nietzsche nel quadro della tradizione classico-romantica apre nuove prospettive, che Baioni ha ripreso anche recentemente nella sua indagine del rapporto tra nichilismo e categoria del sublime nel caso del giovane Goethe. &Egrave; un indizio questo di come la risonanza della rilettura di Nietzsche compiuta in questi decenni possa ripercuotersi in campi di ricerca anche molto lontani e offrire spunti importanti di riflessione storica e metodologica.
</P>

<P class="indent">
La posizione di Vattimo &egrave; quella pi&ugrave; nota in Germania, e indubbiamente rientra con difficolt&agrave; nel quadro di una ricezione del <I>Nietzsche-Bild</I> lukacsiano. Vattimo si forma alla scuola di Luigi Pareyson, e un interesse per l'ermeneutica di Gadamer e per le posizioni del secondo Heidegger &egrave; gi&agrave; presente nei suoi primi studi, che egli inizia a dedicare a Nietzsche dal 1964. Questi studi culminano nella sua monografia pi&ugrave; ampia, dedicata a Nietzsche, <I>Il soggetto e la maschera. Nietzsche e il problema della liberazione</I> del 1974, un libro poco noto in Germania. Rispetto agli studi successivi, in particolare alla monografia del 1985 di cui esiste un'edizione tedesca o ai riferimenti nietzscheani presenti nei saggi de <I>La fine della modernit&agrave;</I> dello stesso anno, vi &egrave; in questo libro una accentuazione del problema della liberazione, che in una successiva fase della riflessione di Vattimo passa in secondo piano. Ta1e tema si ricollega a quello dell'allegoria, e pi&ugrave; in generale della maschera, che &egrave; al centro del libro. Pur non essendo riconducibile direttamente a Lukacs, che viene ricordato soltanto in nota, questo rapporto tra maschera e liberazione viene ricondotto da Vattimo in questo libro del 1974 al dramma dell'intellettuale borghese, che non riesce a concretizzare le potenzialit&agrave;  insite nell'autonegazione della metafisica e nell'oltrepassamento dei vecchi valori  nel principio storico-politico di una nuova umanit&agrave;.
</P>

<P class="indent">
Il libro che segna per&ograve; un congedo definitivo dalla interpretazione lukacsiana &egrave; <I>Krisis. Saggio sulla crisi del pensiero negativo</I>, apparso nel 1976 ad opera di Massimo Cacciari. Al centro del libro viene collocato appunto la affinit&agrave; tematica, che collega il superamento del pensiero dialettico in Nietzsche alla problematizzazione dei fondamenti del linguaggio e della logica in Wittgenstein. Nel pensiero di Nietzsche non vi &egrave; ad avviso di Cacciari alcun irrazionalismo vitalistico, esso invece si pone come interpretazione e risoluzione della crisi dei fondamenti scientifici. Questa crisi si traduce nella impossibilit&agrave; di definire logicamente una <I>Ratio</I>, con il risultato per&ograve; di generare non un nuovo irrazionalismo, ma quel processo di razionalizzazione certo fragile e conflittuale, che costituisce il motore segreto della tecnica moderna. Anche il libro di Cacciari &egrave; il risultato di una riflessione gi&agrave; avviata a partire dal 1969, che aveva per altro coinvolto non solo l'autore ma un gruppo di intellettuali destinati a diventare tra la fine degli anni Settanta e l'inizio degli anni Ottanta un punto di riferimento significativo del dibattito teorico in Italia.
</P>

<P class="indent">
&Egrave; facile dunque constatare come all'incirca nell'arco di un decennio, tra il 1967 e il 1978, la <I>Nietzsche-Rezeption</I> in Italia si liberi da ogni schema lukacsiano e da ogni interpretazione irrazionalistica del pensiero nietzscheano. Non si pu&ograve; stabilire un rapporto meccanico tra questa nuova situazione ermeneutica ed il parallelo lavoro della <I>Kritische Gesamtausgabe</I>, anche se &egrave; indubbio che l'edizione Colli-Montinari permise una lettura di Nietzsche pi&ugrave; libera da schemi aprioristici e da pregiudiziali ideologiche. Al pari, se &egrave; difficile pensare che questa nuova situazione interpretativa potesse in qualche modo influenzare lo scrupoloso lavoro filologico alla edizione di Nietzsche, questo indubbiamente pot&eacute; muoversi nell'arco di tempo indicato (che di fatto coincide con l'avvio della pubblicazione dell'edizione) in un terreno pi&ugrave; agevole e pi&ugrave; propenso ad accoglierne i risultati. In una intervista di quegli anni concessa a "Rinascita", Montinari, che pure con rammarico constatava quanto poco il suo commento filologico venisse raramente consultato e utilizzato, interpretava appunto nel segno di questo parallelismo il proprio lavoro alla <I>Kritische Gesamtausgabe</I> e le nuove tendenze della <I>Nietzsche-Rezeption</I> in Italia.
</P>

<P class="indent">
In che modo l'edizione avesse posto in radicale discussione i presupposti stessi dell'interpretazione di Lukacs, dalla quale la nostra analisi ha preso le mosse, &egrave; lo stesso Montinari a evidenziarlo in uno dei suoi saggi pi&ugrave; lucidi e serrati, <I>Nietzsche zwischen Alfred Baeumler und Georg Lukacs</I>, apparso nel 1979 e poi ristampato nel 1982 in <I>Nietzsche lesen</I>. Montinari evitava ogni confronto teorico o ideologico con l'interpretazione di Lukacs e si poneva su un terreno rigorosamente storico, sul quale verificare le affermazioni del filosofo ungherese: "etwas Historie zu treiben" &egrave; l'imperativo pi&ugrave; volte richiamato nel suo saggio. Vorrei richiamare solo alcuni punti di questo saggio, che credo sia noto a tutti i presenti. Montinari si sofferma innanzi tutto sulla effettiva conoscenza del marxismo e del socialismo che Nietzsche poteva avere, un problema questo che per altro si ricollega a quello di una pi&ugrave; esatta determinazione storica di quello che socialismo e marxismo erano negli anni Settanta e Ottanta del XIX secolo. Il socialismo, con il quale Lukacs confrontava Nietzsche, era allora  ad avviso di Montinari  solo ci&ograve; che Marx ed Engels andavano concependo, ma aveva ben pochi rapporti con la reale diffusione di idee socialiste nella Germania del tempo. Rideterminare pi&ugrave; esattamente la rea1e situazione del marxismo e del movimento socialista nell'ultimo trentennio dell'Ottocento, non dimenticare quindi che la ricezione del pensiero marxiano &egrave; fatta in gran parte di una lettura e diffusione ritardata, prestare attenzione a non riproiettare su quella situazione gli schemi trionfalistici o propagandistici sorti generalmente dopo la rivoluzione russa, appare a Montinari il presupposto necessario per ogni analisi della effettiva e assai scarsa conoscenza, che Nietzsche ebbe del socialismo.
</P>

<P class="indent">
Questa rilettura storica anche degli aspetti, che pi&ugrave; possono suscitare l'impressione di una proiezione mitica, induce pi&ugrave; volte Montinari ad accostare in modo quasi sorprendente talune idee di Nietzsche a pensieri non dissimili formulati da Engels. Ci&ograve; riguarda in particolar modo il fondamento scientifico dell'idea di <I>ewige Wiederkehr</I>, concepita nel 1881, ovvero nello stesso arco di tempo in cui Engels, in un frammento della <I>Dialettica della natura</I>, si interrogava sul processo infinito di materia e movimento, che costituisce il mondo e che torna eternamente a ripetersi. E un confronto tra la <I>Dialettica della natura</I> e Nietzsche torna a riproporsi anche nella comune polemica contro Darwin; se la lotta per l'esistenza appare a Nietzsche come una selezione, che favorisce i pi&ugrave; deboli e danneggia i pi&ugrave; forti, anche Engels sottolineava come Darwin avesse trascurato l'arretramento, che inevitabilmente accompagnava ogni progresso nello sviluppo dei processi di adattamento. Ancora pi&ugrave; significativo era l'accostamento, proposto da Montinari, tra la polemica nietzscheana contro l'eguaglianza e il rifiuto di Marx e di Engels della vuota fraseologia, nella quale inevitabilmente cadeva la semplice rivendicazione dell'eguaglianza e della giustizia come ultima verit&agrave; e principio.
</P>

<P class="indent">
Sulla base di questi confronti Montinari perveniva a una pi&ugrave; esatta rideterminazione del rapporto di Nietzsche nei confronti della storia concreta della Germania del suo tempo. Proprio in questo caso il lavoro filologico alla <I>Kritische Gesamtausgabe</I> permetteva di rilevare l'arbitrariet&agrave; e l'infondatezza di talune affermazioni di Lukacs: Montinari si riferiva in particolare alla lettera dell'ottobre 1888, indirizzata alla sorella, nella quale Nietzsche considerava il possibile rapporto tra <I>Wille zur Macht</I> e il nuovo imperatore Guglielmo II. Nella vecchia edizione dell'epistolario, questo principio appariva <I>schon verst&auml;ndlich</I> per Guglielmo II, seguendo una falsificazione che Elisabeth F&ouml;rster-Nietzsche aveva introdotto nella speranza di richiamare l'attenzione dell'imperatore verso il pensiero del fratello; nel testo, che Montinari aveva potuto ristabilire seguendo la testimonianza di Peter Gast, questo principio appariva <I>schwer verst&auml;ndlich</I>. Montinari era ben lungi dal dilatare la portata di questo significativo esempio; esso gli appariva per&ograve; sintomatico di quella scarsa attenzione per tutta la problematica filologica dell'edizione di Nietzsche, ed in particolare del <I>Nachla&szlig;</I>, che anche in questo caso accomunava Lukacs a Bauemler. A entrambi <I>Wille zur Macht</I> continuava ad apparire come l'opera filosofica fondamentale di Nietzsche, nelle quali talune idee di fondo avevano trovato una loro definitiva sistemazione.
</P>

<P class="indent">
Una nuova valutazione del pensiero nietzscheano, lontana dalla unilateralit&agrave; dell'interpretazione nietzscheana, doveva necessariamente scontrarsi con il problema dell'edizione del <I>Nachla&szlig;</I> nietzscheano, ed in genere con i risultati della <I>Kritische Gesamtausgabe</I>: le conclusioni del saggio di Montinari ci riconducono cos&igrave; ai problemi decisivi, e tuttora aperti della <I>Nietzsche-Forschung</I>, e non solo di quella italiana. Sono trascorsi circa venti anni dalla conclusione di quel capitolo della <I>Nietzsche-Rezeption</I> in Italia, che si ricollega al definitivo esaurirsi del modello interpretativo lukacsiano come principale termine di riferimento e di confronto del dibattito. L'interpretazione di Lukacs appare ormai smontata nei suoi presupposti e nei suoi elementi costitutivi, sbiadita testimonianza di un passato prossimo dal quale ci separa un varco incolmabile, ridotta appunto a quell'esistenza spettrale, della quale abbiamo parlato all'inizio ricordando Derrida.
</P>

<P class="indent">
Rivista retrospettivamente, &egrave; innegabile che quella fase, che abbiamo schematicamente definito come esaurimento del <I>Nietzsche-Bild</I> lukacsiano, ha coinciso con il massimo impatto, che la riscoperta di Nietzsche ha esercitato sulla cultura italiana anche sul piano di una riconsiderazione di categorie, sia prettamente teoriche che di orientamento di valori, fortemente radicate. Questo non significa che nei vent'anni successivi in Italia non si sia parlato o scritto di Nietzsche, anzi lo si &egrave; fatto fin troppo, ma &egrave; generalmente mancato quell'effetto di risonanza tra ricerca storico-filologica e elaborazione teorica, che aveva caratterizzato il decennio precedent. Mi sembra che le tendenze principali emerse nella <I>Nietzsche-Forschung</I> italiana tra gli anni Ottanta e Novanta siano cos&igrave; riassumibili: uno spostamento lento ma deciso verso l'interpretazione di Heidegger, che  come si pu&ograve; osservare in particolare in Vattimo  si impone nuovamente alla ribalta come ineliminabile punto di riferimento di ogni interpretazione di Nietzsche; una tendenza decostruttivistica, meno identificabile in singo1e posizioni ma sotterraneamente presente in numerosi discorsi critici, con una marcata attenzione alla filosofia del linguaggio nietzscheana; l'emergere di una costellazione di problemi  ancor prima che essa indichi una specifica collocazione storiografica , riconducibile alla fine della modernit&agrave; e in genere al passaggio tra moderno e post-moderno; infine un approfondimento della lettura storico-filologica di Nietzsche, di questo modo 'rugoso' di affrontarlo, sulla scia del lavoro filologico intrapreso da Colli e da Montinari. Non necessariamente queste tendenze si presentano come contrapposte, anzi spesso possono interrelarsi e intersecarsi reciprocamente.
</P>

<P class="indent">
Alla luce di queste tendenze e dei risultati raggiunti dalla <I>Kritische Gesamtausgabe</I>, cos&igrave; come li abbiamo visti riassunti nel saggio prima analizzato di Montinari, &egrave; ancora possibile oggi delineare modalit&agrave; di confronto con il <I>Nietzsche-Bild</I> lukacsiano? &Egrave; possibile trarre da esso, o per meglio dire dai problemi che esso ha lasciato aperti, spunti di ricerca ancora fecondi, che possano essere sviluppati in nuove direzioni? Credo innanzi tutto che la nostra attuale lontananza da Lukacs non dovrebbe farci dimenticare un fatto, che pu&ograve; apparire ovvio ma che forse vale la pena di ripetere: premessa indispensabile della <I>Nietzsche-Forschung</I> e di ogni rilettura storico-filologica della sua opera &egrave; una distanza netta da ogni tentativo di riabilitazione, di rimessa in circolazione politica di suggestioni tratte da Nietzsche. Un pericolo del genere pu&ograve; sembrare lontano, ma &egrave; innegabile che in questi ultimi anni si assista talvolta a fenomeni convergenti, che tendono a far cadere quella distanza critica, senza la quale non vi sarebbe stata alcuna riscoperta del pensiero nietzscheano: oggi si tende invece spesso, pur con le migliore intenzioni, a celebrare di nuovo Nietzsche, a trasformarlo velatamente in un oggetto di culto, anche se forse solo a scopo turistico, ad aver bisogno di affrettate sintesi antologiche del suo pensiero, a considerare pregiudizio antifascista la paziente ricostruzione filologica e rilettura storica del <I>Nachla&szlig;</I>. L'emergere di questi fenomeni non ha di per s&eacute; nulla di patologico, se si considera la sempre maggiore diffusione del pensiero nietzscheano, ma pu&ograve; diventare grave se, oltre a una sterile quanto chiassosa confusione, provoca impedimenti e ostacoli al dispiegarsi di una libera, paziente e critica <I>Nietzsche-Forschung</I>, scevra di pregiudizi.
</P>

<P class="indent">
Le vecchie e rigide contrapposizioni ideologiche, che sottostavano all'interpretazione di Lukacs, hanno da tempo esaurito la loro forza; la sua stessa ricostruzione della polemica antisocialista di Nietzsche si &egrave; mostrata in gran parte inservibile, perch&eacute; fondata su una visione dell'ascesa del socialismo e del movimento operaio in Germania priva di effettivi riscontri storici. Proprio taluni episodi della <I>Nietzsche-Rezeption</I>  quali ad esempio la prima diffusione del suo pensiero a Vienna o il dibattito attorno all'empiriocriticismo nella socialdemocrazia russa, che oggi sappiamo fu anche un indiretto dibattito attorno a Nietzsche . Insieme ad alcuni capitoli non secondari del suo stesso pensiero, come il rapporto con D&uuml;hring <SUP><A name="f7" href="#7">7</A></SUP>, ci hanno mostrato sempre pi&ugrave; l'intersecarsi della storia dell'<I>intellighentsia</I> borghese e decadente con momenti rilevanti della storia del socialismo. Ci &egrave; ben difficile oggi immaginare, come Lukacs, due storie contrapposte, da una parte quella del capitalismo e dell'apologia indiretta dell'imperialismo e dall'altra quella del socialismo e del nuovo umanesimo in ascesa; la storia che conosciamo &egrave; una sola, i tragici conflitti da cui essa &egrave; percorsa spesso sono stati generati da fluttuazioni quasi marginali, che spesso hanno determinato svolte improvise quanto impreviste: la crisi della Repubblica di Weimar, cos&igrave; carica di significati per la stessa <I>Nietzsche-Rezeption</I>, ne &egrave; uno degli esempi pi&ugrave; chiari.
</P>

<P class="indent">
Se questa storia &egrave; una ed in essa si intersecano posizioni tra loro distanti o addirittura inconciliabili, emerge allora di nuovo un problema ormai remoto e apparentemente difficilmente riconducibile a Nietzsche: quello dell'intellettuale, della sua genesi, della sua collocazione sociologica all'interno della societ&agrave; bismarckiana e guglielmina, e pi&ugrave; in generale europea. A suo modo Lukacs, nella sua considerazione di Nietzsche come autoconoscenza della decadenza, aveva individuato nella sua filosofia il momento di origine di un pi&ugrave; generale atteggiamento dell'intellettualit&agrave; decadente, che aspirava nello stesso tempo a superare le proprie pulsioni nichiliste e perci&ograve; guardava con interesse alle lotte sociali; sempre secondo Lukacs, questo movimento dell'intellettualit&agrave; progressiva borghese si manifesta con particolare forza in determinati momenti di crisi, tra i quali egli ricordava l'abrogazione delle leggi antisocialiste e il diffondersi del naturalismo, l'atteggiamento degli espressionisti contro la prima guerra mondiale e la campagna attorno all'<I>affaire Dreyfus</I>.
</P>

<P class="indent">
Questa campagna, come sappiamo, segna l'origine stessa dell'intellettuale moderno, della sua funzione sociale e della sua possibile collocazione politica. Non credo sar&agrave; mai possibile dimostrare con certezza che la storia della prima ricezione di Nietzsche in Francia abbia costituito una fonte d'ispirazione di atteggiamenti spirituali, che spinsero a prendere posizione a favore o contro la riapertura del processo Dreyfus. Ma una contiguit&agrave; temporale &egrave; innegabile, e proprio in quel clima intellettuale, nell'amicizia con Lucien Herr, uno dei principali protagonisti di quel momento  che vide tra l'altro schierarsi lo stesso Gabriel Monod  e un ispiratore di primo piano del socialismo francese, si radicano, come sappiamo, le origini pi&ugrave; lontane della grande monografia di Charles Andler, che all'interesse per Nietzsche aveva sempre unito quello per il destino storico della Germania e per le lotte politiche del suo tempo. La temperie culturale che accompagn&ograve; l'<I>affaire Dreyfus</I> vide al suo inizio un incontro di posizioni fra loro diversissime, che si ritrovarono poi negli anni successivi su fronti diametralmente opposti; si pensi ad esempio alla figura emblematica di Charles Peguy, che difficilmente si sarebbe immaginata vicino a Lucien Herr o ad altri esponenti del socialismo francese. Nello stesso tempo quella temperie lasci&ograve; tracce durature nella storia dell'<I>Ecole Normale</I>, ovvero della pi&ugrave; importante istituzione accademica francese, luogo quasi esclusivo di formazione di gran parte dell'<I>intellighentsia</I> francese: nella stessa biblioteca di quell'istituto, magistralmente diretta da Herr, ritroveremo nei decenni successivi lo stesso Sartre dedito a una lettura attenta della monografia nietzscheana di Andler<SUP><A name="f8" href="#8">8</A></SUP>.
</P>

<P class="indent">
Non meno significativa &egrave; l'influenza che quella temperie spirituale esercit&ograve; sulle avanguardie tedesche: dallo <I>Zola</I> di Heinrich Mann ai circoli berlinesi del primo espressionismo, dall'attivismo di Kurt Hiller alla polemica contro il fratello e contro Romain Rolland dell' 'impolitico' Thomas Mann, in ondate successive e su posizioni diversi i problemi dell'<I>engagement</I> sollevati all'<I>affaire Dreyfus</I> diventeranno sempre pi&ugrave; un banco di prova inevitabile per ogni discorso intellettuale. La stessa storia culturale della repubblica di Weimar potrebbe essere in gran parte ricostruita seguendo il filo rosso di questo processo di progressiva politicizzazione e massificazione di categorie spirituali ed orientamenti di valori, con conseguenze non secondarie per la stessa valutazione dell'utilizzazione, che il nazionalsocialismo fece di sommarie parole d'ordine estrapolate da Nietzsche.
</P>

<P class="indent">
Ora ricondurre interamente questa storia convulsa e tortuosa dell'<I>engagement</I> al pensiero di Nietzsche sarebbe certo arbitrario e trascurerebbe influenze non meno decisive; indubbiamente per&ograve; questa storia si &egrave; incontrata spesso con quella della <I>Nietzsche-Rezeption</I>. Una ricostruzione articolata di queste diramazioni e di questi intrecci spesso imprevedibili e nello stesso tempo una pi&ugrave; pacata e distacca riflessione sul processo generale che in esse si delinea &egrave; un compito in gran parte ancora aperto, che certo trascende l'ambito della <I>Nietzsche-Forschung</I>, pur attraversandolo. Pi&ugrave; difficile per&ograve; rispondere ad un quesito interno al pensiero stesso di Nietzsche: vi sono in Nietzsche stesso, che pure predica l'inattualit&agrave;, l'isolamento, l'aristocratica solitudine, il disdegno per le metropoli, il silenzioso colloquio tra geni distanti tra loro nel tempo, elementi nei quali si delinea una nuova figura ed una nuova collocazione dell'intellettuale? In questo caso non dovremmo pensare solo alle opere del filosofo, ma considerare innanzi tutto Nietzsche come un esemplare punto di rifrazione di storie parallele, che incontrano destini diversi eppure aiutano a ricostruire la base concreta di molte sue riflessioni. Nietzsche si trasforma cos&igrave; in un prisma, dove convergono i circoli wagneriani e le loro aspirazioni a un nuovo rapporto tra arte e societ&agrave;, i giovani studenti viennesi e il loro confronto con la crisi del liberalismo, Overbeck e il superamento della teologia liberale, la Meysenbug con le sue amicizie verso i vecchi rivoluzionari europei del '48, le sue simpatie per il Reich bismarckiano e i primi circoli femministi che la circondavano, i primi germi dell'avanguardia nelle amicizie che Paul R&eacute;e e Lou Salom&eacute; raccolsero attorno a loro a Berlino, l'ambiguo intreccio di colonialismo, socialismo e antisemitismo di Bernhard F&ouml;rster, il superamento del realismo e l'apertura cosmopolita di Georg Brandes. Questo elenco potrebbe continuare a lungo, ma soprattutto non vorrei dimenticare quello che &egrave; il momento pi&ugrave; inquietante di questa capacit&agrave; di rifrazione di una pi&ugrave; generale situazione storica, allorquando lucidit&agrave; e allucinazione si confondono tra loro in un nesso inestricabile: ovvero il 1888, l'intuizione di una crisi complessiva degli equilibri europei e della fine imminente della pace armata di Bismarck, il pericoloso intorbidamento di un clima intellettuale ostile ad ogni sperimentazione, l'offuscata percezione di nuovi orizzonti aperti ad una futura aristocrazia spirituale ancora tutta da inventare.
</P>

<P class="indent">
Ricostruire i labili e sfuggenti contorni, entro i quali matur&ograve; in Nietzsche questa sensibilit&agrave; angosciante per l'imminente e irreversibile crisi storica della vecchia Europa, &egrave; uno dei compiti pi&ugrave; ardui della <I>Nietzsche-Forschung</I>, non solo sul piano della indagine storico-filologica, ma anche su quello della riflessione filosofica. Ne1 1888 emerge in modo lampante un problema centrale di tutto il pensiero nietzscheano, ovvero il difficile incontro di due divergenti prospettive: &Egrave; senz'altro possibile, ed anzi doveroso, ricostruire in esso l'emergere di una nuova funzione intellettuale, indagare con maggiore attenzione le implicazioni pi&ugrave; immediatamente politiche, che le sue riflessioni potevano avere nella concreta realt&agrave; storica in cui venivano a collocarsi, ma una indagine siffatta si appoggia su presupposti fragili e incerti se non affronta l'orizzonte problematico di quella <I>grande politica</I>, che solo all'interno di una storia del compimento della metafisica occidentale trova un suo possibile significato. L'intreccio tra questo compimento della metafisica e una realt&agrave; storica ben delimitata e circoscritta caratterizza il pensiero di Nietzsche, non solo nei suoi esiti ultimi: la ricostruzione e la riflessione su questo nodo problematico mi sembra un compito ancora aperto, con il quale la <I>Nietzsche-Forschung</I> dovr&agrave; in futuro confrontarsi.
</P>

<P class="indent">
Un compito siffatto ci riconduce a quel mondo di spettri evocato all'inizio, ad un ambito di problemi sollevato da Derrida a proposito di Marx, ma ricco di indicazioni anche per ogni riflessione su Nietzsche. Non si tratta di problemi nuovi, ma essi attendono di essere riconsiderati sulla base di una diversa consapevolezza storiografica e metodologica. In ultima analisi essi sono riconducibili alle differenti concezioni dei processi di secolarizzazione sviluppati dalla <I>Moderne</I>, che affiorano in Marx e in Nietzsche. Anche in questo caso ci scontriamo innanzi tutto con un problema squisitamente storiografico, quello di una ricostruzione pi&ugrave; precisa di tali processi e dei circoli intellettuali che li sostennero: nel caso di Nietzsche il suo rapporto con la tradizione della sinistra hegeliana, il confronto costante e duraturo con le posizioni di Overbeck, ma anche problemi pi&ugrave; delimitati, come il passaggio dalla riforma religiosa a quella politica, all'interno del quale si era determinato l'orizzonte intellettuale di Malwida von Meysenbug e con la cui eredit&agrave; lo stesso Nietzsche ebbe occasione di confrontarsi. Non vorremmo certo limitare solo a questi temi la molteplice complessit&agrave; di una ricostruzione storiografica dell'idea di secolarizzazione in Nietzsche.
</P>

<P class="indent">
Essa nello stesso tempo rinvia a una costellazione problematica pi&ugrave; ampia, senza dimenticare la critica che Heidegger ha mosso all'idea stessa di secolarizzazione come mascherata persistenza delle vecchie categorie logico-teologiche e loro semplice trasferimento nella dimensione umana e terrena della storia. A proposito di Marx, Derrida ha parlato del persistere di residui ontologici nella concezione della dialettica ed ha rilevato tracce di una visione religiosa nel rapporto tra sensibile e sovrasensibile. Nietzsche ha senz'altro bruciato questi residui, ma ha anche tagliato drasticamente ogni ponte tra la tragica anticipazione filosofica della 'morte di Dio' e le concrete articolazioni della realt&agrave; storica, con il risultato che il vuoto cos&igrave; apertosi &egrave; stato poi riempito da vecchi surrogati ideologici e altri detriti d'ogni genere. Forse c'&egrave; ancora molto da indagare e da riflettere per definire con maggiore precisione i contorni di questa costellazione e per elaborare forme di pensiero pi&ugrave; adeguate ad affrontare una situazione nella quale ancora viviamo, senza cadere in quella neutralizzazione della quale Derrida ci invita a diffidare.
</P>

<P class="indent">
Questa situazione null'altro &egrave; che una nervatura di fondamentale importanza all'interno del discorso della <I>Moderne</I>; la vecchia ricostruzione lukacsiana dell'irrazionalismo otto-novecentesco risulta ormai assai difficile da utilizzare, ma il problema di una attenta ricostruzione della <I>Moderne</I> nella sua concreta articolazione storiografica e nella sua pi&ugrave; generale fenomenologia ci sembra ancora aperto. Al suo interno i temi accennati in questo intervento potranno trovare un chiarimento pi&ugrave; adeguato, al quale la nostra reciproca collaborazione scientifica, di cui questo convegno &egrave; una significativa testimonianza, potr&agrave; dare sicuramente un contributo di rilievo.
</P>


<BR>
<HR>
<P class="footnote">
<A href="#f1" name="1"><SUP>1</SUP></A>&Ecirc;&Ecirc;C. Cases, <I>Confessioni di un ottuagenario</I>, Roma, Donzelli, 2000, p. 150.</P>
<P class="footnote">
<A href="#f2" name="2"><SUP>2</SUP></A>&Ecirc;&Ecirc;Ivi, p. 151.</P>
<P class="footnote">
<A href="#f3" name="3"><SUP>3</SUP></A>&Ecirc;&Ecirc;Cfr. <I>Due ricordi di Mazzino Montinari</I>: Paolo Chiarini, <I>Il comunista che amava Nietzsche</I>  Luciano Zagari, <I>Ricordo berlinese di Mazzino Montinari</I>, in "Studi germanici", n.s., XXXIX, 1, 2001, pp. 141-150.</P>
<P class="footnote">
<A href="#f4" name="4"><SUP>4</SUP></A>&Ecirc;&Ecirc;L. Zagari, op. cit., p. 148.</P>
<P class="footnote">
<A href="#f5" name="5"><SUP>5</SUP></A>&Ecirc;&Ecirc;Ivi, p. 149.</P>
<P class="footnote">
<A href="#f6" name="6"><SUP>6</SUP></A>&Ecirc;&Ecirc;
I temi di questi relazione sono stati successivamente ripresi e sviluppati nei miei seguenti contributi:
<I>La riscoperta della negativit&agrave;. Nietzsche e il neo-marxismo in Italia</I>, in "Crocevia", III, 4, ottobre-dicembre 1997, pp. 88-98; <I>Il corpo della storia. Alcune osservazioni sul problema dell'intellettuale in Nietzsche</I>, in <I>Aspetti dell'identit&agrave; tedesca. Studi in onore di Paolo Chiarini</I>, a cura di M. Ponzi e A. Venturelli, vol. I, Roma, Bulzoni, 2000, pp. 303-317; <I>La filigrana della storia. Nietzsche e l'idea dei &lsquo;buoni europei'</I>, in "Links", I, 1.</P>
<P class="footnote">
<A href="#f7" name="7"><SUP>7</SUP></A>&Ecirc;&Ecirc;
Per un'analisi dei temi indicati ci permettiamo rinviare ai nostri contributi: <I>Nietzsche in der Berggasse 19. &Uuml;ber die erste Nietzsche-Rezeption in Wien; Eine historische Peripetie von Nietzsches Denken: Lenin als Nietzsche-Leser?; Asketismus und Wille zur Macht. Nietzsches Auseinandersetzung mit Eugen D&uuml;hring</I>, tutti apparsi in &bdquo;Nietzsche-Studien", rispettivamente nei volumi 13 (1984), 22 (1993), 15 (1986).
</P>
<P class="footnote">
<A href="#f8" name="8"><SUP>8</SUP></A>&Ecirc;&Ecirc;
Per un'analisi di questo capitolo della Nietzsche-Rezeption ci permettiamo rinviare ai nostri contributi: <I>Aspekte und Probleme der fr&uuml;hen Nietzsche-Rezeption in Frankreich: Charles Andler und Lucien Herr</I>, in "Nietzsche-Studien", Bd. 24 (1995), e <I>Nietzsche in der Rue d'Ulm</I>, in <I>Nietzsche. Cent ans de r&eacute;ception fran&ccedil;aise</I>, a cura di J. Le Rider, Parigi, Les Editions Suger, 1999. Per un'analisi pi&ugrave; generale cfr. inoltre J. Le Rider, <I>Nietzsche en France. De la fin du XIXe si&egrave;cle au temps pr&eacute;sent</I>, Parigi, PUF, 1999.</P>
</BODY>
</HTML>
